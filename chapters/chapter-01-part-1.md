---
layout: chapter
author: 
part: 1
chapter: 1
permalink: /giganten-lift/
title: Giganten Lift
chaptermarker: true
indentlevel: 2
---

![Giganten lift banner]({{ site.baseurl }}/images/Ruimte_2.jpg)

Het Europese economisch groeibeleid heeft de technologie-giganten jarenlang gevoed. De uitbreiding van hun activiteiten en fusies met corporaties uit andere sectoren, heeft hun dominantie
doen toenemen. Ze vormen samen met enkele dozijnen multinationals uit het bankwezen, de
voedingsindustrie, de transportsector, de chemische en farmaceutische industrieën - een sterk
oligopolie. Gentenaars leven, net als andere Europeanen, steeds langer en hun materiële mogelijkheden nemen toe. De levensstandaard is hoog. Privacy is een zorg uit het verleden, mensen
vinden het heel normaal (en eigenlijk ook best handig) dat ze door machines getraceerd worden.
{:.chapter-intro}

**TECHNOLOGIE:** Globale, door GIGANTEN gestuurde digitale communicatietechnologie is overal aanwezig.
Technologische innovatie maakt duurzame productie en
duurzame mobiliteit mogelijk. Cyberbeveiliging krijgt veel
aandacht, en is een goed draaiende economische sector.
Daarentegen wordt privacy nauwelijks beschermd. 

**BEVOLKING:** Het gros van de inwoners van Gent kan
makkelijk aan alle materiële behoeften voldoen. In de
Europese lidstaten worden mensen ouder met behulp
van technologische en medische innovaties. Daardoor
neemt de vergrijzing grote proporties aan. Ouderen die
niet meer kunnen meedraaien, belanden echter nog vaak
in armoede. 

**ECONOMIE:** Onderzoek, ontwikkeling en onderwijs worden gefinancierd door private belanghebbenden. De
lokale universiteit is nauw verbonden met commerciële
belangen. In industriële productie en de diensten-industrie primeren robotisering en automatisering, <span class="need-clarification">cybersystemen*</span> dirigeren de processen. Digitale platformen vormen
de omgeving van nagenoeg alle economische transacties.

*Een cybersysteem is een geïntegreerde combinatie
van faciliteiten, materialen, personeel, procedures en
communicatie voor het leveren van diensten, gestuurd
door algoritmes. Cybersystemen kunnen bijvoorbeeld
zakelijke transacties, productie- en distributiecontrole
of toegangscontrole leveren.
{:.clarification}

**ECOLOGIE:** Wereldwijde corporaties sloten een onderling
klimaatakkoord dat nu al 20 jaar standhoudt. Zo wordt de
laagste IPPC scenario (B1 2014) waarde bereikt. Klimaatmitigatie en -responsprojecten zijn bovendien big business.

**ENERGIE:** Sterke corporaties zijn de grootste producenten
én afnemers van duurzame energie. De overheid
heeft hier geen aandeel in. Stedelijke mobiliteit
wordt door een Stedelijk Levend Intelligent Mobiel
(SLIM) systeem in goede banen geleid. Daarvoor
worden enkel nog elektrische of door mensen aangedreven voertuigen ingezet. De verbrandingsmotor is uit het straatbeeld verdwenen.

**CULTUUR:** Digitale consumptie is een wereldwijd fenomeen. Zo ontstaat ook een dominante en homogene
globale cultuur. Mensen kunnen meerdere virtuele identiteiten hebben. Het commerciële aanbod biedt hen een
schijnbare diversiteit binnen uniforme grenzen. De gebruikersprofielen waarover corporaties beschikken, hebben
een onwaarschijnlijk fijne korrel en laten hyper-geïndividualiseerde diensten toe.

**BELEID:** Europese, nationale en lokale overheden dienen
als lokale facilitatoren (spreekbuis, contactpunt, logistieke
coördinatie, uitvoering van territoriale reglementering,
conciërge) voor de corporaties. Die corporaties hebben
nagenoeg alle voorheen openbare diensten in handen. De
weinige overgebleven publieke ruimte wordt als <span class="need-clarification">commons*</span>
ter beschikking gesteld aan de burgers, niet ingevuld door
een overheid die zich steeds meer terug getrokken heeft.

*Volgens Nobelprijswinnaar Elinor Ostrom zijn commons “gedeelde hulpbronnen (of platforms) die worden
gecreëerd en verzorgd door een gebruikersgemeenschap, volgens haar eigen afspraken, regels en normen.”
{:.clarification}